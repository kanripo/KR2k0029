# -*- mode: mandoku-view; -*-
#+TITLE: 姑蘇志
#+DATE: 2015-08-24 22:39:57.237077
#+PROPERTY: ID KR2k0029
#+PROPERTY: BASEEDITION WYG    
#+PROPERTY: JUAN 卷十三
<pb:KR2k0029_WYG_013-1a>¶
欽定四庫全書¶
姑蘇志卷十三　　　　　　　眀　王鏊　　撰¶
　　　風俗¶
　　大江以南風俗大抵畧洞而亦與時為髙下不能¶
　　齊也若夫嵗事農漁市井歌舞方言皆其俗之可¶
　　騐者因具列焉¶
吳之先雜扵蠻夷泰伯仲雍居之斷髪文身以同其俗¶
　陋可知矣其後申公巫臣教之騎射子胥孫武又能¶
<pb:KR2k0029_WYG_013-1b>¶
　以武强其國黄池之會與晉争先而干將要離又以¶
　鑄劍撃刺擅扵國中故有吳王好劍術國人多瘢瘡¶
　之語一時所尚可見至楚漢時其子弟尚能隨項氏¶
　北破秦兵雖曰土綿力薄其風亦壮矣然春秋時季¶
　札聘上國觀周樂逆知列國之强弱存亡扵數百年¶
　之後言㳺北學以文學列扵孔門吳民之秀而文盖¶
　已肇扵此漢世稱大江之南五湖之間其人輕心由¶
　今觀之吳下號為繁盛四郊無曠土其俗多奢少儉¶
<pb:KR2k0029_WYG_013-2a>¶
　有海陸之饒商賈並湊精飲饌鮮衣服麗棟宇婚䘮¶
　嫁娶下至燕集務以華縟相髙女工織作彫鏤塗漆¶
　必殫精巧信鬼神好滛祀此其所謂輕心者乎然自¶
　孫氏有江東顧陸名宗多出吳下典午南渡衣冠來¶
　歸當時已有君子尚禮黎庶敦龎土風清嘉之稱盖¶
　自朱買臣陸機顧野王之徒顯而人尚文支遁道生¶
　慧嚮之儔起而人尚佛至趙宋時俗益丕變有胡安¶
　定范文正之遺風焉及宋南渡中原文獻半隨而南¶
<pb:KR2k0029_WYG_013-2b>¶
　國朝又升為京輔郡百餘年間禮義漸摩而前軰名¶
　徳又多以身率先如吳文恪之亷直楊睎顔之醇厚¶
　葉文荘之清嚴吳文定之淵靖又皆以文章前後振動¶
　一時今後生晚學文詞動師古昔而不梏扵専經之¶
　陋矜名節重清議下至布衣韋帶之士皆能摛章染¶
　翰而閭閻畎畝之民山歌野唱亦成音節其俗可謂¶
　美矣唯夫奢侈之習未能盡革亦惟在位長民者有¶
　以化導之耳¶
<pb:KR2k0029_WYG_013-3a>¶
郡城之俗大校尚文而其西過華其東近質郊郭下縣¶
　則依山者多儉或失之固依水者多智或失之訐濵¶
　海者多濶䟽或失之悍善者君子之教也失者細人¶
　之習也¶
孔子謂寛柔以教不報無道南方之强也斯言盡之終¶
　古不易今吳民大率柔葸或遇上慢下暴往往容隐¶
　弗之校焉¶
吳俗善漁以其生長江湖盡得水族之性矢魚之具尤¶
<pb:KR2k0029_WYG_013-3b>¶
　多陸龜蒙皮日休嘗為魚具詩序其事(大凡結繩持/網者總謂之)¶
　(網罟之流曰罛曰罾曰罺圓而縱捨曰罩挾而昇降/曰&KR1933;緡而竿者揔謂之筌筌之流曰筒曰車横川曰)¶
　(梁承虚曰笱編而沈之曰箄矛而卓之曰矠矛也棘/而中之曰义鏃而綸之曰射扣而騃之曰桹以薄板)¶
　(置瓦器上擊之以驅魚置而守之曰神鯉魚三百六/十嵗蛟龍輙率而飛去年置一神守之則不能去矣)¶
　(神龜也列竹于海澨曰滬吳之滬瀆是也錯薪于水/中曰&KR2000;所載之舟曰舴艋所貯之器曰笭箵其他或)¶
　(術以招之或藥而盡之皆出于詩書雜傳及今之聞/見可考而驗不誣又擇其任詠者作十五題其所謂)¶
　(十五題者曰網曰罩曰&KR1933;曰釣筒曰釣車曰魚梁曰/义魚曰射魚曰鳴桹曰滬曰&KR2000;曰種魚曰藥魚曰舴)¶
　(艋曰/笭箵)太湖漁人以三等網行湖中最下為鐵腳魚之¶
<pb:KR2k0029_WYG_013-4a>¶
　善沈者遇之中為大絲網上為浮網以截魚無遺秋¶
　風大發以舟載釣繋餌沈之巨浪中取白魚謂之釣¶
　白天寒以火自炙投石穴取魴魚方春魚逰食則藥¶
　之令盡浮其在溪浦者為箄港瀆為罾蘆葦之間者¶
　為义列于海澨曰滬數舟連絡發其匿而得之者為¶
　艋艘艋艘則衆扣竹器以出之薪而招之者為蕪皆¶
　窮極巧妙以與魚遇其舟則或方行或反行或前後¶
　相尾其相尾者為舴艋已捕而貯之有笱有筒有笭¶
<pb:KR2k0029_WYG_013-4b>¶
　之屬漁人以魚入市必撃皷賣之其賣者舊以魚斗¶
　數魚以二斤半為一斗(皮日休詩趂眠無事避風濤/一斗霜鱗換濁醪莫恠兒童)¶
　(一得盡行煙/不雨漉車鰲)今不復撃皷用斗男女老於舟中足盤¶
　辟不伸市中自辨¶
市井多機巧繁華而趨時應求隨人意指縟采銀黄相¶
　射于市而亦多輕脆始與交易必先出其最㢘者久¶
　扣之然後得其真最下者視最上者價相什百而外¶
　飾殊不可辨(如泥頭貨/郎頭之𩔖)其行賣于市者或扣金或撃¶
<pb:KR2k0029_WYG_013-5a>¶
　竹装檐皆分色目見其装則知其所蔵¶
農既専力其用心自精占測氣候詳密多騐由元旦至¶
　於嵗暮凡風雲暘雨之變潦暵豐歉之兆趨避弛張¶
　之宜咸有口訣韻語彚類極繁謂之吳中田家五行¶
　大略亦有可紀元旦侵晨占風雲(風自東南來則嵗/大稔東風次之東)¶
　(北又次之西則歉西北有/紅黄雲則稔白黒則歉)以瓶汲水日凖其重輕為¶
　水旱(自元日至十二日而當一嵗/之月重則其月多水輕則旱)建一尺五寸之表¶
　以候雨暘(負暄野録載吳農以正月十五夜月明時/建木表于地據表之長而中分之為七寸)¶
<pb:KR2k0029_WYG_013-5b>¶
　(半者二月影適及為/豐不及則旱過則水)二月八日祭祠山之神候西南¶
　風而知有秋四月十六日望晴雨以候嵗(是日晴則/水大雨則)¶
　(旱惟隂/雲為佳)芒種後得壬日為梅始梅日則多雨故亦謂之¶
　梅天夏至日起時(時分三節/共十五日)中時有雷則雨仍多謂¶
　之倒黄梅凡梅時皆滋田之日也春夏甲申日雨知¶
　米貴四月二十日為小分龍五月二十日為大分龍¶
　皆忌雨霓立秋日忌雷鳴秋後虹見為天收(言收數/减也)¶
　八月二十四日為稻稿此日雨則雖得榖藁亦腐重¶
<pb:KR2k0029_WYG_013-6a>¶
　九晴則藁乾小雪日雪則糓賤又三月三日聽蛙聲¶
　午前鳴者髙田熟午後鳴低田熟(唐人詩田家無五/行水旱卜蛙聲)¶
　又有鰕荒蟹亂之語餘不勝載¶
勤稼穡故女亦從事蒔刈桔橰不止餉饁而已工纂組¶
　故男藉専業家傳户倩不止自給而已¶
虎邱人善扵盆中植竒花異卉盤松古梅置之几案間¶
　清雅可愛謂之盆景春日賣百花更晨代變五色鮮¶
　穠照映市中其和本賣者舉其器折枝者女子于簾¶
<pb:KR2k0029_WYG_013-6b>¶
　下投錢折之三四月賣時新率五日而更一品(如王/𤓰茄)¶
　(諸色豆諸海鮮枇/杷楊梅皆迭出)後時者價下二三倍五月五日賣¶
　花勝三伏賣冰七夕賣巧果皆按節而出喧于城中¶
　每漏下十餘刻猶有市(杜茍鶴詩夜/市賣菱藕)大抵吳人好費¶
　樂便多無宿儲悉資于市也¶
吳音清柔歌則窈窕洞徹沈沈綿綿切于感慕故樂府¶
　有吳趨行吳音子又曰吳歈皆以音擅于天下佗郡¶
　雖習之不及也陸機吳趨行亦因古曲之餘以道吳¶
<pb:KR2k0029_WYG_013-7a>¶
　地之淑美(陸機吳趨行楚妃且勿嘆齊娥且莫謳四/坐並清聽聽我歌吳趨吳趨自有始請從)¶
　(閶門起閶門何峩峩飛閣跨通波重欒承㳺極回軒/啓曲阿藹藹慶雲被泠泠鮮風過山澤多蔵育土風)¶
　(清且嘉泰伯導仁風仲雍揚其波穆穆延陵子灼灼/光諸華王迹頽陽九帝功興四遐大皇自富春矯手)¶
　(頓世羅邦彦應興運粲若春林葩屬城咸有士吳邑/最為多八族未足侈四姓實名家文徳熈淳懿武功)¶
　(侔山河禮讓何濟濟流化自滂/沱淑美難窮紀商𣙜為此歌)吳音至後代漸缺唐¶
　初歌者多失其清婉議者求吳人習之還得其本音¶
　貞觀中有趙師者稱吳音清逺若長江廣流綿綿徐¶
　逰有國士之風亦有白紵舞拂舞白符舞白鳬鳩舞¶
<pb:KR2k0029_WYG_013-7b>¶
　紵本吳中物用以制衣故有巾袍之言俳歌所謂皎¶
　皎白紵是也(陸龜䝉白紵詞吳宫夜長宫漏短簾幕/四垂燈熖暖西施自舞王自管雲紵翻)¶
　(翻鶴翎散促節牽繁舞腰嬾舞腰嬾王罷飲盖覆西/施鳳花錦身作匡牀臂為枕朝佩樅樅王宴寢醒來)¶
　(閤門報無事子胥死後言為諱近王之臣諭/王意共笑越王窮惴惴夜夜抱冰寒不睡)又有子¶
　夜歌子夜四時歌晉人賦之最衆以女子名子夜故¶
　作此詞調與白紵同其拂舞白符舞皆有歌盖為時¶
　政所激多怨詞如鳬鳩亦江鄉水國之物吳人毎見¶
　之形於詞其餘若江南曲黄竹子歌江南㺯採蓮曲採¶
<pb:KR2k0029_WYG_013-8a>¶
　菱曲皆樂府所定按諸曲之音可以騐風氣之清嘉¶
　矣大凡五音惟商最清故子夜江南皆入商調餘可¶
　𩔖推¶
有方言有方音大氐語必有義最為近古如相謂曰儂¶
　(湘山野録記錢王歌云你軰見儂的歡喜在我儂心/子裏平江記事云吳有渠儂等稱故嘉定號三儂之)¶
　(地謂隔户問人曰誰儂應曰/我儂視之乃識曰却是你儂)謂中州人曰傖(周玘曰/害我者)¶
　(諸傖子也陸玩曰㡬作傖鬼顧辟疆曰/不足齒之傖宋孝武目王𤣥謨為老傖)謂不慧曰獃¶
　(范成大詩千貫賣汝癡萬貫賣汝獃又賣癡獃詞除/久更闌人不睡厭禳滯鈍迎新嵗小兒呼呌走長街)¶
<pb:KR2k0029_WYG_013-8b>¶
　(街有癡獃召人買二物于人誰獨無就中吳儂仍有/餘巷南巷北賣不得相逢大笑相揶揄鑠翁塊坐重)¶
　(簾下獨要買添今問價兒云翁買不湏錢奉賖癡獃/千百年又白獺髓記石湖戯答同参詩云我是蘇州)¶
　(監本/獃)問為何如曰寜馨(見晉書世說/等不備載)謂虹曰鱟謂罷¶
　必綴一休字(史記吳王語孫/武曰將軍罷休)又如曰事際(謂舉事之/際南史王)¶
　(晏専權帝雖以事/際湏晏而心惡之)蔑面(謂素昧平生者盖即左傳/鬷眀所言蔑心蔑面之遺)佽¶
　飛(謂惡少趫㨗者盖即/漢佽飛佽音如厠)受記(欲責人而姑警諭以伺/其悛之詞夷堅志亦記)¶
　薄相(謂嬉劣無益兒童/作戯薄音如㪍凡)哉(凡謂已然將然皆曰/哉猶北人之曰了)又如¶
　吳江之曰蹇(毎語絶必綴蹇字按楚辭以蹇/為發語聲吳楚接壤恐即此)常熟之¶
<pb:KR2k0029_WYG_013-9a>¶
　曰且(音若嗟即詩/中句尾助音)曰遐箇(猶言何人按詩遐/不作人注遐何也)此方言¶
　也灰韻入支(來音如釐之𩔖陸/徳眀至用以釋經)支韻入齊(兒若倪古/曰耄倪亦)¶
　(然/)庚韻入陽(羮音若/岡之類)宥韻入寘(又音若/異之類)虞韻入麻又¶
　入東(呼小兒為孥兒孥子孫/也常熟以吳塔為紅塔)此方音也¶
　¶
　¶
　¶
　¶
<pb:KR2k0029_WYG_013-9b>¶
　¶
　¶
　¶
　¶
　¶
　¶
　¶
　姑蘇志卷十三¶
